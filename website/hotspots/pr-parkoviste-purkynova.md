---
latlon: [49.2264625, 16.5834147]
title: "P+R parkoviště na Purkyňově"
blurb: "Stavba zatím největšího parkovacího domu pro 441 aut plus venkovního parkoviště pro 89 aut — to vše na ploše, kde je dnes zeleň."
---

**Informace od [Občanského sdružení Královo Pole, z.s.](https://obcanekrpole.cz/) a jeho iniciativy [Parkovací dům na ulici Purkyňova](https://parkpurkynova.cz/)**

> Magistrát města Brna plánuje stavbu více odstavných parkovišť v okrajových čtvrtích. U nás je bohužel v plánu stavba zatím největšího parkovacího domu pro kombinované účely pro 441 aut a současně i venkovního parkoviště pro 89 aut bezprostředně vedle parkovacího domu a to přímo na ploše, kde je dnes zeleň.
>
> - Parkovací dům má být vysoký 17 metrů
> - Celková velikost zabetonované plochy bude víc jak 8303 m2
> - Parkovací dům P+R v zástavbě je nesmysl a nevyřeší ani rezidentní parkování ani problém nedostatku parkovacích míst během fotbalových zápasů/kulturních akcí na Vodove…což je vyloženě bezpečnostní riziko
> - Vykáceno bude nejméně 147 stromů
> - Plocha je nyní v územních plánu vedená jako jiná plocha pro rekreaci. Místní místo využívají k venčení psů a k procházkám. Stačila by minimální úprava a mohl by to být hezký park.
> - Chceme přesun parkovacího domu na konečnou 12 – je to dopravní uzel, stejně se tam bude stavět vozovna, následně bude město budovat ve stejném místě domy a kanceláře a ty budou potřebovat občanskou vybavenost – ideální situace je, aby město všechny tyto věci spojilo a vytvořilo multifunkční stavbu, která je na tomto místě žádoucí a dává smysl
> - Případnou další lokalitou o které se v této souvislosti mluví je "oko" v oblouku sjezdu z ulice Hradecká o [cca 400 metrů dál](https://mapy.cz/s/maladelako). Tomu se město brání, prý vzhledem k všeobecným předpisům, přitom o necelý kilometr dál v obdobném sjezdu stojí [budova BRNOCAR](https://goo.gl/maps/MmZRrJgARddmB7on8).
>
> Opakovaně jsme zkoušeli apelovat na zastupitele MČ a na Magistrát města Brna, zda by nechtěli zvážit přesun nebo například stavbu hybridního parkovacího domu, který by sloužil jako plánované rozšíření Vozovny Medlánky a současně jako parkovací dům, ale neúspěšně. Zastupitelé argumentují potřebou většího počtu míst u haly Vodova a fotbalového stadionu. Občasný problém s parkováním během kulturních a sportovních akcí by u většiny rezidentů vyřešil systém rezidentního parkování, který by měl být v této oblasti postupně zaveden. Většina fanoušků a návštěvníků sportovních akcí využívá služeb veřejné dopravy a během těchto akcí by ani z bezpečnostních důvodů neměli mít návštěvníci přístup k parkování v takové blízkosti stadionu.
>
> Parkovací dům má začínat 4 metry severně od zahrádkářské kolonie, která by současnou stavbou neměla být fyzicky dotčena, ale podle zatím neoficiálních informací, které se k nám dostaly, bude pravděpodobně nový územní plán města Brna operovat s tímto územím jako s plochou pro rozšiřování sportovního areálu. Ráz místa by se těmito zásahy v následujících letech změnil naprosto zásadně. V době, kdy se radnice ohánějí zelenou politikou nám přijde vykácení takového množství stromů a pravděpodobná budoucí likvidace zahrádkářské kolonie jako krok opačným směrem. Navíc s nepřesvědčivým prověřením jiných lokalit. Naopak zde, dle oficiálních dokumentů, město Brno zkouší počet parkovacích míst maximalizovat.
>
> Ke 3.1.2020 byla zveřejněna malá EIA - posouzení vlivu na životní prostředí. Připojuji odkaz, pokud by Vás to zajímalo. Přikládám i nástřel našeho vyjádření k EIA. Budeme žádat vypracování dopravní studie nebo jsme chtěli zkusit předložit vlastní a celkově se snažíme informovat veřejnost.
>
> Z MČ se za prověření jiných lokalit více na periferii postavila Strana Zelených a pouze část Pirátů. Pokud byste nám dokázali jakkoliv pomoci, budeme rádi.
