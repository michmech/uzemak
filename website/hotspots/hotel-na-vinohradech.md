---
latlon: [49.2020150, 16.6638914]
title: "Hotel na Vinohradech"
blurb: "Projekt, který hýbe vinohradskou politikou: rekreačně sportovní areál Petra Sýkory."
---

Stanovisko Městské části Brno-Vinohrady

> Městské části Brno - Vinohrady  byl investorem představen projekt „GO UP Brno východ – rekreačně sportovní areál Petra Sýkory“, jehož koncept je ke zhlédnutí na webu [Atelieru Habina](https://www.habina.cz/go-up-vychod) základní popis projektuje uveden na webu [investora](https://www.properity.cz/projekty/pripravovany-projekt-c-6).
>
> Po seznámení se s tímto záměrem se Rada MČ Vinohrady usnesla na tomto stanovisku k projektu:
>
> ## I. Předpoklady a důvodné obavy z dopadů projektu
>
> MČ Vinohrady je obeznámena se skutečností, že projekt vyhovuje dle OÚPR Magistrátu města Brna současnému územnímu plánu Statutárního města Brna a že investor získal souhlasné stanovisko tohoto orgánu.
>
> Přes souladnost projektu s uzemním plánem existuje dle názoru Rady MČ Vinohrady předpoklad, že negativní dopady projektu převáží nad dopady pro lokalitu a místní obyvatelstvo pozitivními. Z názorů zastupitelů a z podnětů samotných obyvatel vyplývají důvodné obavy zejména z následujících negativních dopadů projektu.
>
> ### Lokalita
>
> Projekt je plánován v lokalitě na konci ulice Čejkovická, která je v tomto místě částečně ulicí jednosměrnou. Lokalita má de facto jedinou přístupovou cestu, přičemž je na konci ulice, která dále nepokračuje a je tzv. slepá. Pozemky, na nichž je plánována výstavba projektu, se navíc nacházejí v bezprostřední blízkosti bytové zástavby a školského zařízení. Z uvedených skutečností vyplývá důvodná obava z výrazného snížení standardu bydlení nejen po dobu výstavby projektu (zvýšená dopravní zátěž v průběhu stavby, hluk, zvýšená prašnost apod.), ale taktéž během jeho provozu (zvýšení intenzity osobní dopravy, nedostatek parkovacích míst v lokalitě), a to i s přihlédnutím k plánovaným kapacitám sportovně rekreačního centra.
>
> ### Povaha a počet ubytovacích kapacit
>
> Další obava vyplývá dle MČ Vinohrady z určitého nesouladu mezi prohlášeními investora o účelu projektu a samotnými parametry projektu. Účelem projektu má být dle samotného investora především vznik lezeckého centra, vybudování rozsáhlého sportovně rekreačního střediska a základny outdoorových sportů (odkazováno např. na centra Go Ape ve Spojených státech) s tím, že má být doplněno o rekreační krátkodobé bydlení. Z parametrů projektu však vyplývá, že z plochy zájmové parcely o výměře 5913 m2 je plánováno její zastavění o výměře 3733 m2 a zbývající výrazně menší část o výměře 2217 m2 má být plochou pro outdoorové víceúčelové rekreační a sportovní aktivity. I s přihlédnutím k dalším plánovaným plochám indoorovýchaktivit se výše uvedené jeví tak, že jsou v projektu upřednostňovány především plochy bydlení (celková plocha ubytovacích jednotek má činit 5345,2 m2). Celková velká plocha ubytovacích jednotek, jejich velikost, počet a dispozice a uvažované vybavení (především vlastní kuchyně) vzbuzuje dle MČ Vinohrady obavu, že plochy bydlení mají být ve skutečnosti určeny pro dlouhodobé bydlení (ať už formou dlouhodobého pronájmu, time-sharingu či jiného způsobu trvalého bydlení). Tyto obavy nebyly doposud rozptýleny ani prohlášením investora o opaku, když tato možnost se jeví MČ Vinohrady stále jako reálná a z ekonomického pohledu pro investora dokonce i jako racionálnější. Nehledě přitom na možné negativní ekonomické a sociální dopady vzniku nového trvalého bydlení v MČ Vinohrady (problematika ne/hlášení trvalého pobytu, odpadového hospodářství, omezených kapacit školských zařízení apod.).
>
> Množství uvažovaných ubytovacích kapacit a jejich povaha se pak jeví pro krátkodobé rekreační ubytování jako neracionální i z pohledu místní znalosti dlouhodobé neobsazenosti např. nedalekého Hotelu Klajdovka, umístněného na samém kraji Brna, přímo mezi přírodní památkou Velká Klajdovka a národní přírodní památkou Hádecká planinka. Vybudování krátkodobého rekreačního ubytování uprostřed zahuštěného sídliště, byť s přidanou hodnotou plánovaných outdoorových a indoorových aktivit a služeb projektu, se tak při znalosti místníchpoměrů nejeví MČ Vinohrady jako smysluplné.
>
> Příliš přesvědčivým není ani odkaz na inspiraci centry Go Ape ve Spojených státech či Velké Británii, která nekorespondují s parametry projektu. Tato centra již po zběžném zhlédnutí jejich webových stránek jsou povětšinou umístěna v parcích či lesoparcích, jedná se především o lanová centra, a to bez přímo navazujících ubytovacích kapacit.
>
> Riziko vzniku ubytovacích kapacit trvalého bydlení je tak pro MČ Vinohrady nejproblematičtějším aspektem plánovaného projektu s ohledem na výše uvedené připomínky, a to zejména s přihlédnutím ke skutečnosti, že již nyní je lokalita Vinohrady jedním z nejhustěji obydlených sídlišť v České republice.
>
> Přinejmenším zavádějícím dojmem pak ve světle prohlášení investora o opaku působí [komerční tiskové sdělení](https://sdeleni.idnes.cz/hobby/nedostupne-bydleni-v-brne-properity-nabizi-reseni.A190917_122444_brnoh-sdeleni_hradr) publikované na webu s titulkem „Nedostupné bydlení v Brně. PROPERITY nabízí řešení“.
>
> Při bližším prostudování odkazovaného komerčního sdělení lze vysledovat, že investor již v obci Studnice u Rokytna realizoval (nebo v nejbližší době dokončí) apartmánový komplex s názvem Apartmánový a rekreační dům Studnice. V tomto projektu nabízí k prodeji vyčleněné jednotky s tím, že jsou v hodné jako pro rekreační, tak pro celoroční nebo trvalé bydlení. Stavba ve Studnici u Rokytna je, podobně jako nyní posuzovaný projekt, apartmánovým domem. Ve spojení se shora uvedenými důvody (praktická ekonomická nevýhodnost rekreačního charakteru projektu) je pak dle MČ Vinohrady důvodná obava, že se podobný scénář bude opakovat i v případě nynějšího projektu. Je tedy obava, že investor v projektu vyčlení jednotky, které bude nabízet k prodeji za účelem případného trvalého bydlení osob, či dá ubytovací kapacity do dlouhodobého užívání jiným způsobem. Jelikož má být však projekt zbudován v území určeném pro rekreaci, pak by dle MČ Vinohrady takto neměl být povolen.
>
> ### Parkovací kapacity
>
> V případě uskutečnění projektu dle jeho plánovaných kapacit se MČ Vinohrady jeví jako nedostatečný i počet uvažovaných parkovacích míst. Při úvaze o plné obsazenosti ubytování, kdy na každou ubytovací jednotku připadne minimálně jedno vozidlo (lze důvodně předpokládat, že pouze minimum ubytovaných využije jinou než osobní formu dopravy), zbude z 203 parkovacích stání (vč. imobilních) 109 parkovacích míst pro ostatní návštěvníky, případně pro jiné parkující, přičemž kapacita centra je plánována na 210 návštěvníků/2h (832-1010 návštěvníků/den). Poměr kapacity návštěvníků centra a kapacity parkovacích míst se tak jeví jako nedostačující, a to nejen při plné obsazenosti centra ubytovanými a návštěvníky. Pokud by bylo parkování v centru navíc zpoplatněno, hrozí o to větší riziko zaplnění okolního sídliště dalšími automobily, přičemž situace na místě je v tomto ohledu již nyní neúnosná.
>
> ## III. Přijatelná řešení
>
> - Snížení počtu ubytovacích kapacit.
> - Zvýšení počtu parkovacích míst.
> - Změna poměru ubytovací plochy a plochy pro sportovní aktivity
> - Alternativní kompenzační prvky pro zasaženou oblast a její obyvatele.
>
> ## IV. Závěr
>
> MČ Vinohrady je v obecné rovině toho názoru, že projekt přináší dotčené lokalitě pouze omezená pozitiva a naopak s sebou nese výrazná negativa, která již tak neutěšenou situaci hned v několika oblastech ještě zhorší (především zahuštěnost obydlení, doprava, parkování). Proto existují důvodné obavy, že projekt v uvažované podobě zhorší dosavadní celkový standard bydlení v dotčené lokalitě, přičemž tento postoj vychází z názorů zastupitelů i z podnětů občanů v lokalitě přímo žijících. Výstavbou dojde ke ztrátě další značně rozhlehlé zelené plochy.
>
> S vědomím, že se jedná o soukromý investiční projekt s vlastním podnikatelským rizikem, je MČ Vinohrady toho názoru, že by měly být v co nejširší míře zohledněny zájmy a potřeby místního obyvatelstva, reprezentovaného volenými zástupci místní samosprávy. Sportovní aktivity jsou vítány, avšak s výrazně nižší mírou ubytovacích kapacit potencionálně nahrazujících trvalé bydlení a naopak s co možná nejširší mírou otevřenosti a přístupnosti občanům dotčené městské části a města Brna jako celku.
>
> S ohledem na výše uvedené vyjadřuje MČ Vinohrady svůj nesouhlas s projektem v podobě, v jaké byl doposud investorem prezentován.Projekt se při zachování představených parametrů jeví na daném místě jako nevhodný. Uvedenou argumentaci je MČ Vinohrady připravena uplatňovat formou příslušných právních prostředků jako účastník v řízení dle zákona č. 183/2006 Sb., stavebního řádu, ve znění pozdějších předpisů, nedojde-li do té doby ke změně projektu ve prospěch vytýkaných připomínek.
