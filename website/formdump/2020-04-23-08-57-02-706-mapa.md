---
name: Pavel Veselý
email: vesely.p@post.cz
latlon: [49.22410005290269, 16.653556823730472]
---

## O jakou plochu v návrhu se jedná?

Plánovaný obchvat Maloměřic a Obřan - Doprava D.

## Jakou změnu navrhujete?

Navrhuji zachování stávajícího stavu - tedy krajinná zeleň a plochy individuální rekreace. V nejzazším případě přepracování podle návrhu v odůvodnění.

## Odůvodnění?

Obchvat má být veden po současné ulici Kulkova, která po východní straně obchází seřaďovací nádraží v Maloměřicích. To je samo o sobě nešťastné, neboť už v současnosti se od jejího ústí až desítky metrů za křižovatku s ulicí Podsednickou v ranních a odpoledních hodinách tvoří kolony, a to jsou převážně firemní vozidla. Jak by asi situace vypadala, když by se do ulice zaústila tranzitní doprava jedoucí od Obřan, Bílovic a Adamova?
Z neznámého důvodu je v návrhu ÚP převedena VKP Maloměřická stráň z kategorie „krajinná zeleň“ do kategorie „doprava“. Lze to číst jako plánované zrušení registrovaného významného krajinného prvku a likvidaci předmětu jeho ochrany kvůli (zbytečnému) zkapacitnění silnice. VKP Maloměřická stráň přitom hostí celou řady ohrožených a chráněných druhů podle zákona 114/1992 Sb.
Dále se počítá se zbouráním jednoho bytového a jednoho rodinného (nově postaveného) domu. Po přivedení tranzitní dopravy by se ještě zvětšil problém odříznutí ulic Jarní, Podzimní a Hády od zbytku Maloměřic, jelikož by při pěší cestě bylo nutno ještě úrovňově překonat tuto rušnou silnici. Jakým způsobem jsou navrhována protihluková opatření, jaké jsou návrhy pro snížení exhalací z přivedené dopravy? Jak je navrhováno bezpečné překonání rušné silnice pro pěší, aby to neznamenalo nadchod?
Silnice v navrhované trase je v konfliktu s veřejným zájmem ochrany přírody a krajiny – vede po polní cestě přes místa s výskytem zvláště chráněných druhů rostlin, protíná ochranné pásmo PP a EVL Obřanská stráň, dále protíná EVL Moravský kras. Podle studie z předloňského podzimu (kterou pořizoval JmK) obchvat přes zahrady v Obřanech mohl být veden variantně tunelem, v návrhu ÚP je zakreslený jen povrchově. Přitom to je kopec s výrazným stoupáním, to bez zpomalení žádný nákladní vůz nevyjede. Silnice by pro snížení strmosti stoupání musela být řešena zářezem, což by trvale poškodilo krajinný ráz a narušilo hydrologický režim kopce (zaklesnutí vody pod úroveň zářezu, ztráta vody ve studních v zahradách). Zahrádkáři určitě budou podávat námitky. Za zahradami se navíc nachází chráněné archeologické naleziště pravěkých kultur, které by silnicí mělo být přetnuto a znehodnoceno.

Některé ze zmíněných konfliktů jsou přímo zmíněny už v doprovodné textové části návrhu ÚP, přesto je silnice navrhována v takto necitlivém provedení. Přitom při provedení jistých úprav by mohla být akceptovatelná. Předně by silnice měla být vedena západněji po úbočí kopce pod VKP Maloměřická stráň, čímž by byl tento významný krajinný prvek zachován bez zásahu. V tomto posunutí by silnice procházela jen přes v současnosti křovinatý svah nad nádražím, výhodou by pak bylo i pozvolnější stoupání. Následně by obchvat byl veden ve svahu níže tak, aby podjel současnou lávku (při možném zachování obou domů) a na současnou polní cestu by se napojil až po cca 300 metrech. Tím by se zajistila ochrana obyvatel ulice Podzimní a dolní části ulice Hády před hlukem a přímými exhalacemi z dopravy, stejně tak, jako by byl zachován nerušený průchod k lávce přes nádraží. Po trase polní cesty by pak obchvat prošel až do Obřan – zde se bohužel vysokému mostu vyhnout nedá, měl by ovšem být alespoň zakryt tubusem, aby se eliminoval hluk emitovaný do údolí Svitavy a k Hádům – a následně by silnice byla vedena cca o 50 m blíže k Obřanům, aby nedocházelo ke konfliktu s ochranou PP Obřanská stráň a EVL Moravský kras. Poté by obchvat byl zaústěn do tunelu, aby nenarušoval krajinný ráz a hydrologický režim kopce. Stejně tak by tunelem překonal část archeologického naleziště Hradiska.


