---
title: Jak číst územní plán
titleIcon: fa-book-reader
---

NÁVOD {.overtitle}

# Jak číst územní plán

Pro začátečníky, čili ve velmi zjednodušené formě. {.blurb}

Nezkoušejte číst tento návod v celku, mohlo by vás to zbytečně vylekat. Zkuste přitom rovnou klikat do **Návrhu územního plánu**, a uvidíte, že je to zábavné:

## Krok 1

Otevřete [Návrh územního plánu](https://upmb.brno.cz/pripravovany-uzemni-plan/navrh-2/) (dále jen *Návrh*). Zběžně ho prohlédněte, ať zhruba tušíte, co v něm je. Ale ne moc podrobně, abyste se nelekli, že je toho moc.

## Krok 2

Otevřete [Hlavní výkres](https://gis.brno.cz/mapa/upmb-navrh/?c=-595915.7:-1161171.05&z=4&lb=zm-brno&ly=v21&lbo=1&lyo=).

## Krok 3

Na černé liště nahoře je tlačítko *Hledat*. Stiskněte je a zadejte adresu, která vás zajímá.

## Krok 4

Pokud se v místě potřebujete lépe zorientovat, zkuste si **přepnout na klasickou mapu**: Klikněte na *Obsah mapy* na horní černé liště. V menu, které vyskočí, můžete pomocí stupnice 0 - 100% *Návrh* zprůhlednit. Uvidíte tak mapu, která je pod ním. Zcela vpravo si můžete přepínat mezi leteckou a klasickou mapou. Níže v menu rozklikněte položku *Územní identifikace*. V ní si můžete zvýraznit domy a zobrazit **názvy ulic**. Ještě níže si můžete zobrazit **katastrální mapu**.

Vraťme se k *Návrhu* (dejte si ho na 100%).

## Krok 5

Územní plán se (plus/mínus) skládá z **funkčních ploch** a **komunikací**. Každá plocha má svoji barvu (architekti tomuto druhu územních plánů říkají *omalovánky*) a písemné označení.

## Krok 6

Plnou barvou jsou vyznačeny **plochy stabilizované** čili ty, které jsou *hotové* a nemají se už měnit. **Plochy přestavby** poznáte podle bílé mřížky (v komunikacích šedé). To jsou ty, které se podle *Návrhu* mají měnit a *Návrh *říká, jak se mají měnit.

**Rozvojové lokality**, ve kterých se má stavět, jsou navíc *oplocené* černými *trojúhelníčky*. Jsou to větší přestavbová území s podrobnější popisem (viz bod 11). Některé z nich mohou obsahovat i fragmenty ploch stabilizovaných, pro které vymezení jejich určení neplatí.

Přesněji je to popsáno v [textové části *Návrhu*](https://www.brno.cz/fileadmin/user_upload/sprava_mesta/magistrat_mesta_brna/OUPR/Pripravovany_uzemni_plan/NAVRH/VP_2020/TEXTOVA_CAST/Zavazna_cast/1_Zavazna_textova_cast_UPmB.pdf) na straně 20.

## Krok 7

**Barva plochy** říká, pro kterou *funkci* je určena. Zda v ní má být bydlení, nákupní centrum, park, továrna, pole, poliklinika nebo třeba stadion. Existují i plochy smíšené. Přehled všech druhů ploch naleznete v *Legendě* - na horní černé liště - i s odbornými názvy.

Důležité upozornění: Územní plán je zpracován ve velkém měřítku a nemůže postihnout každý jednotlivý dům. Čili nachází-li se váš dům např. v *ploše sportu*, neznamená to ještě, že vám ho chce někdo zbořit a udělat tam hřiště. Pokud je ale kupříkladu celá louka vybarvena žlutou barvou, pak tam to hřiště asi bude. Územní plán jmenuje tu funkci, která v dané ploše výrazně převažuje.

## Krok 8

Vidíme několik **druhů písemných označení**. Velkým černým písmem jsou označeny rozvojové lokality (viz bod 6). Velkým červeným jsou *územní rezervy*, t. j. jakési potenciální rozvojové lokality do budoucna. Fialově pak *územní rezervy* pro dopravní stavby. To jsou silnice a železnice, které se město sice nechystá aktuálně stavět, ale chce do budoucna zachovat možnost, aby se postavily. K čemuž je potřeba zachovat vymezený koridor. Modrým písmem jsou popsány silnice a železnice. Ostatní plochy jsou označeny malým černým písmem.

## Krok 9

Co tyto kódy znamenají?

První, velké písmeno značí **funkci plochy** (viz bod 7), např. *B* jako bydlení, *P* jako průmysl, *S* jako sport.

Malé písmeno za lomítkem určuje **typ zástavby**. To je novinka! Tak třeba *k* jsou kompaktní domovní bloky jako třeba v centru města nebo na Veveří. Paneláky na sídlišti budou označeny písmenem *v*, protože stojí volně, zatímco rodinné domky v připojených vesnicích nebo v Masarykově čtvrti písmenem *r*. Všechny typy najdete v *Legendě*.

A další novinka: následující číslice vám prozradí, **jak mají být domy vysoké**. Tento údaj spolu s *typem zástavby* nahrazuje dřívější index podlažní plochy (IPP). Bude se to počítat snadněji. I když číslo neznačí metry. Jednička je 3-7m, dvojka 3-10m, trojka 6-16m a tak dál až po sedmičku, ve které bude možné stavět nevyčísleně hodně vysoké stavby.

Poslední, malé písmeno slouží k označení případných **speciálních funkcí** jako jsou zoologické zahrady nebo hřbitovy.

**Například** kód C/k4 tedy znamená: Smíšená plocha bydlení, kompaktní, výška 9-22m. To je typický domovní blok na Veveří. Převažuje bydlení, obsahuje ale i četné obchody, služby a kanceláře. Domy jsou k sobě boky přilepené a díky tomu tvoří jednoznačné ulice a vnitrobloky. Mívají obvykle tři až šest podlaží.

## Krok 10

Písemná označení rozvojových lokalit neskrývají tak velká tajemství, jsou to pouze zkratky částí města (které ne vždy odpovídají městským částem - mimochodem KAM zde ukázal moc pěkné, funkčně a historicky opodstatněné členění města) a pořadová čísla.

## Krok 11

Když na kteroukoli *plochu *nebo *rozvojovou lokalitu* kliknete, vyskočí vpravo její *Identifikace*, kde je toto všechno rozepsáno slovy.

Každá rozvojová lokalita má navíc svoji *kartu*, kde se o ní dozvíte ještě mnohem víc. **Karty rozvojových lokalit** najdete [zde](https://www.brno.cz/fileadmin/user_upload/sprava_mesta/magistrat_mesta_brna/OUPR/Pripravovany_uzemni_plan/NAVRH/VP_2020/TEXTOVA_CAST/Zavazna_cast/1_Zavazna_textova_cast_UPmB_priloha_c._1_karty_lokalit.pdf). Jsou řazeny podle zmíněných částí města.

---

Jakmile zvládnete tento základ, najdete toho v Návrhu územního plánu mnohem víc. Nezapomeňte, že má i [textovou část](https://www.brno.cz/fileadmin/user_upload/sprava_mesta/magistrat_mesta_brna/OUPR/Pripravovany_uzemni_plan/NAVRH/VP_2020/TEXTOVA_CAST/Zavazna_cast/1_Zavazna_textova_cast_UPmB.pdf).

Prozkoumejte místa v Brně, která znáte, [a dejte nám vědět, co jste našli](/pridat/).

Pokud jste našli něco, co vás znepokojuje, můžete [podat *připomínku*](https://gis.brno.cz/ost/projednani-upd/public/). Použijte [náš návod, jak ji podat](/jak-podat-namitku-k-uzemnimu-planu/).

---

Jakub Kořínek  
Otevřené Brno  
březen 2020
